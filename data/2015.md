**Avinvestera** Göra sig av med en tidigare gjord investering, ofta av etiska eller politiska skäl. Även divestera, av engelska divest, används.

**Cosplay**  En form av maskerad där deltagarna klär ut sig till fiktiva figurer från tv, film, serietidningar, dataspel etcetera, ofta figurer i japansk kultur men även från andra kulturer

**Delningsekonomi** System där olika verksamheter organiseras så att man utnyttjar varor och tjänster effektivare genom att flera kan dela på dem, till exempel i form av bilpooler eller nätverk för att byta bostäder under kortare perioder. Även kollaborativ ekonomi, delandets ekonomi, delandeekonomi och tillgänglighetsekonomi förekommer.

**Douche** Otrevlig eller osympatisk person.

**Dumpstra** Söka efter och använda sådant som andra slängt, i synnerhet mat. Från engelskans dumpster dive, ’sopcontainerdyk’.

**EU-migrant** EU-medborgare som tillfälligt uppehåller sig i ett annat EU-land för att förbättra sin materiella eller sociala situation.

**Faktaresistens** Förhållningssätt som innebär att man inte låter sig påverkas av fakta som talar emot ens egen uppfattning, som i stället grundas på till exempel konspirationsteorier. Även adjektivet faktaresistent förekommer.

**Funkis** Som har att göra med (personer med) funktionsnedsättning. Funkis- används i många sammansättningar, men funkis förekommer också
både som adjektiv och som substantiv om en person med funktionsnedsättning.

**Geoblockering** Teknisk spärr som hindrar innehåll på internet från att visas i ett visst geografiskt område. Kortform för geografisk blockering.

**Groupie** Gruppbild där fotografen själv är med på bilden. Bildat i analogi med selfie. Den tidigare etablerade betydelsen ’person som
beundrar och vill ha sex med en kändis’ är förmodligen okänd för många
ungdomar, som mest förknippar ordet med en låt i årets omgång av
Melodifestivalen.

**Haffa** Ragga, stöta på.

**Halmdocka** Nidbild av motståndarens åsikter, som man argumenterar mot. Från engelskans straw man. Vanliga konstruktioner är bygga en halmdocka,
konstruera en halmdocka, angripa en halmdocka och attackera en halmdocka.
Man talar också om halmdockeargument och halmdockeretorik. Även halmgubbe
och halmfigur förekommer.

**Klickokrati** Ett samhälle där journalistik och politik styrs av vad internetanvändarna föredrar, till exempel genom att klicka på gilla- och delaknappar på nätet.

**Klittra** Onanera (som kvinna). Ordet har lanserats av RFSU, som utlyste en tävling om ett nytt ord för kvinnors onani.

**Kulturell appropriering** Fenomenet att en kultur med hög status anammar företeelser från en kultur med lägre status; kopplat till föreställningen att detta är något dåligt.

**Mansplaining** Förklaring som ges av män till kvinnor, som förutsätts vara mindre vetande. Teleskopord bildat till man och explain. Inlånat från engelskan. Verbet som används är mansplaina.

**Naturvin** Vin som tillverkas med så liten inverkan som möjligt, till exempel med obesprutade druvor och naturlig vildjäst och utan tillsatser och filtrering.

**Nyhetsundvikare** Person som inte tar del av mediernas nyhetsrapportering 

**Obror** Okamratlig, taskig. Vardagligt ungdomsord. Används även som substantiv i betydelsen ’en okamratlig person’. Jämför broder och engelskans brother för ’kamrat; närstående person’.

**Plattfilm** Traditionell film utan tredimensionella effekter.

**Rattsurfa** Använda mobiltelefon eller annan utrustning som begränsar uppmärksamheten vid bilkörning.

**Robotjournalistik** Nyhetsrapportering med datorgenererade artiklar.

**Självradikalisering** Politisk radikalisering som en person genomgår utan direktkontakt med likasinnade.

**Skuldkvotstak** Övre gräns för hur stor summa någon får låna i förhållande till sin inkomst.

**Ståpaddling** En aktivitet som går ut på att man står upp på en surfbräda och paddlar med en paddel. Kallas även brädpaddling, stå upp-paddling, surfpaddling och SUP-paddling (av
engelska stand-up paddling).

**Svajpa** Styra till exempel en dator eller en mobiltelefon genom att dra med fingret på skärmen. Svajpar du höger på en profil [på Tinder] är du intresserad, svajpar du vänster
är du inte det. 

**Svischa** Använda en app för att föra över pengar. Två stavningar förekommer: swisha, som anknyter till appen Swish som ordet
är bildat från, och den försvenskade formen svischa.

**Talepunkt** Förberett uttalande som exempelvis en politiker upprepar i en debatt eller en intervju.

**Terrorresa**  Resa som genomförs för att delta i strider eller träning med terrorstämplade grupper. En person som gör en terrorresa kallas ibland terrorresenär.

**Transitflykting** Flykting som befinner sig på genomresa på en plats där hen inte avser att stanna.

**Triggervarning** Förhandsvarning om att till exempel en bok eller en webbplats har ett innehåll som kan väcka obehag hos vissa personer.

**Trollfabrik** Organisering av nättroll och bloggare som har till uppgift att sprida propaganda. Från engelskans troll factory. Anknyter till troll i betydelsen ’person som avsiktligt skapar reaktioner på internet’.

**Vejpa** Röka e-cigarett.

**Vithetsnorm** Norm som utgår från att vit hudfärg är det normala.

**Värdgraviditet** Det att bära och föda barn åt någon annan. Lanserat av RFSU som könsneutralare och mer sakligt korrekt alternativ till
surrogatmödraskap.

**Youtuber** Person som ägnar sig åt att lägga upp filmer på Youtube, ofta i en sådan omfattning att det kan ses som ett yrke. Även youtubare används.

**Ögonkramp** Kramp i ögat som bland annat kan orsakas av att man tittar för nära och för länge på en mobiltelefon.