Avinvestera
Göra sig av med en tidigare gjord investering, ofta av etiska eller politiska skäl
(2005).
Vi vill att AP-fonderna ges i uppdrag att avinvestera verksamheter med stora
mängder fossil energi och där mänskliga rättigheter kränks.
Dagens ETC 8 september 2015
[Även divestera, av engelska divest, används.]
Cosplay
En form av maskerad där deltagarna klär ut sig till fiktiva figurer från tv, film,
serietidningar, dataspel etcetera, ofta figurer i japansk kultur men även från
andra kulturer (2001).
Under fyra dagar blir Linköpings universitetsområde till Närcon, Nordens största
spel- och cosplayfestival, och fylls med 8 000 ungdomar. De flesta av dem har
slitit i veckor för att få sina dräkter så fräna och korrekta som möjligt, allt för att
likna favoritkaraktärerna från tv-serier, dataspel, serietidningar och filmer.
TT 24 juli 2015
[Ordet bildades först på japanska i formen kosupure, av den engelska frasen
costume play. Svenskan har lånat in den engelska sammandragningen cosplay.]
Delningsekonomi
System där olika verksamheter organiseras så att man utnyttjar varor och
tjänster effektivare genom att flera kan dela på dem, till exempel i form av
bilpooler eller nätverk för att byta bostäder under kortare perioder (2013).
En allt snabbare digitalisering har förändrat arbetsmarknaden i grunden. Inte
nog med att många av dagens jobb ersatts med nya och många fler. 9–5-jobben
är borta. Fasta anställningar har gett plats för en snabbrörlig delningsekonomi. 
Ingen tar längre betalt för nedlagd tid, utan för resultat. Få personer äger en
egen bil; bilar delas och lånas, liksom semesterboende.
Göteborgs-Posten 7 oktober 2015
[Även kollaborativ ekonomi, delandets ekonomi, delandeekonomi och
tillgänglighetsekonomi förekommer. I anslutning till delningsekonomi talar man
också om delning, med sammansättningar som delningstjänster och
delningssamhället.]
Douche
Otrevlig eller osympatisk person (2009).
När jag var yngre hade jag jättedåligt självförtroende. Jag var blyg och
tillbakadragen. När man väl får hela bekräftelsen med kändisskap så bygger man
upp självförtroendet. Men det har inte slagit över så att jag blivit en douche.
Expressen 4 augusti 2015.
[Vardagligt, från engelskans douche(bag) med samma betydelse.]
Dumpstra
Söka efter och använda sådant som andra slängt, i synnerhet mat (2008).
Den främsta anledningen till att dumpstra är ekonomiska. Många studerande gör
det för att få pengarna att räcka längre. Men det är också en reaktion mot det
enorma matsvinnet.
Helsingborgs Dagblad 16 augusti 2015.
[Från engelskans dumpster dive, ’sopcontainerdyk’.]
EU-migrant
EU-medborgare som tillfälligt uppehåller sig i ett annat EU-land för att förbättra
sin materiella eller sociala situation (2011).
Polisen har gjort en ny tolkning av ordningsstadgan och söker upp sovande EUmigranter
på nätterna och kör bort dem från parkerna.
Helsingborgs Dagblad 27 september 2015
[EU-migrant används sedan tidigare med en mer allmän betydelse ’person som
utnyttjar den fria rörligheten genom att söka arbete eller uppehålla sig i ett
annat EU-land’. På senare tid har EU-migrant ofta använts synonymt med fattiga
romer som kommer till Sverige från Rumänien eller Bulgarien (även kallade
utsatta EU-medborgare).]
Faktaresistens
Förhållningssätt som innebär att man inte låter sig påverkas av fakta som talar
emot ens egen uppfattning, som i stället grundas på till exempel
konspirationsteorier (2001).
Jag ser ett rasistiskt terrordåd på en skola skyllas på psykiatrisk sjukdom. För
oss som inte lider av faktaresistens står det klart att mördaren i första hand
drevs av rasistiskt hat.
Arbetaren 2 november 2015
[Även adjektivet faktaresistent förekommer.]
FunkisSom
har att göra med (personer med) funktionsnedsättning (2009).
Funkisrörelsen strävar efter att få omvärlden att se tillgänglighet som en fråga
om mänskliga rättigheter, och inte ett särintresse. Den nya
antidiskrimineringslagen, där otillgänglighet klassas som diskriminering, är enligt
Åsa ett steg i rätt riktning.
Upsala Nya Tidning 23 februari 2015
[Funkis- används i många sammansättningar, men funkis förekommer också
både som adjektiv och som substantiv om en person med funktionsnedsättning.]
Geoblockering
Teknisk spärr som hindrar innehåll på internet från att visas i ett visst
geografiskt område (2008).
Det finns ett skriande behov av att anpassa upphovsrätten till den digitala
utvecklingen, av många skäl. Vi behöver riva de landsgränser på internet som
kallas geoblockering och som i dag gör att man inte kan titta på samma filmklipp
i olika länder.
Aftonbladet 8 juli 2015
[Kortform för geografisk blockering.]
Groupie
Gruppbild där fotografen själv är med på bilden (2013).
Många av flyktingarna vill fotografera polisen och även låta sig fotograferas
tillsammans med polisen. Mobilkamerafotografering har blivit en del av polisens
vardag. Den här dagen kommer det fram ett par flyktingar från Syrien och vill ta
en groupie med Terese, som i mån av tid ställer upp på det.
SVT 2 oktober 2015
[Bildat i analogi med selfie. Den tidigare etablerade betydelsen ’person som
beundrar och vill ha sex med en kändis’ är förmodligen okänd för många
ungdomar, som mest förknippar ordet med en låt i årets omgång av
Melodifestivalen.]
Haffa
Ragga, stöta på (2010).
Jag har märkt att väldigt många killar haffar på tjejer fast de har ett stabilt
förhållande.
Personlig blogg 6 augusti 2015
[Vardagligt ungdomsord.]
Halmdocka
Nidbild av motståndarens åsikter, som man argumenterar mot (2009).
Det de gör är helt enkelt att skapa en retorisk halmdocka, de bygger upp något
vi inte skrivit för att sedan argumentera mot detta.
Upsala Nya Tidning 31 mars 2015
[Från engelskans straw man. Vanliga konstruktioner är bygga en halmdocka,
konstruera en halmdocka, angripa en halmdocka och attackera en halmdocka.
Man talar också om halmdockeargument och halmdockeretorik. Även halmgubbe
och halmfigur förekommer.]
Klickokrati
Ett samhälle där journalistik och politik styrs av vad internetanvändarna föredrar,
till exempel genom att klicka på gilla- och delaknappar på nätet (2007).
Med webb-tv går det att titta på dagens alla nyheter med ett enda klick och jag
tror att det kan få fler unga och personer som inte kan eller orkar läsa att
konsumera mer nyheter. Men kulturredaktionerna blir lidande av klickokratin och
risken är att betydelsefulla nyheter blir förenklade. Även om jag är en
kattklippälskare av rang är seriös journalistik det allra viktigaste för mig.
Linköpings-Posten 23 september 2015
[Av engelskans clickocracy. Ordet har under året aktualiserats genom Ulrika
Kärnborgs bok ”Klickokratin”, som handlar om klickjaktens inverkan på
journalistiken.]
Klittra
Onanera (som kvinna) (2014).
Det allra viktigaste är din egen träning med din kropp: Klittra, alltså onanera, är
vägen till att få bukt med kramperna. Då ökar blodflödet i vulva med flera
hundra procent vilket är läkande för slemhinnorna.
Expressen 4 oktober 2015
[Ordet har lanserats av RFSU, som utlyste en tävling om ett nytt ord för kvinnors
onani.]
Kulturell appropriering
Fenomenet att en kultur med hög status anammar företeelser från en kultur med
lägre status; kopplat till föreställningen att detta är något dåligt (2013).
När New Yorkdesignern Donna Karan, förmodligen med goda intentioner,
häromåret lanserade en ramadan-kollektion anklagades hon snabbt för kulturell
appropriering. Kombinationen islam och mode är kontroversiell.
Svenska Dagbladet 19 april 2015
[Från engelskans cultural appropriation.]
Mansplaining
Förklaring som ges av män till kvinnor, som förutsätts vara mindre vetande
(2012).
I sociala medier klagar kvinnor med jämna mellanrum över att de just tvingats
uthärda en dos mansplaining. De brukar få sympati av både medsystrar och män
som odlar sitt Fi-skägg. Men frågan inställer sig: Varför, syster, sa du inte till
mannen att du redan kände till saken i fråga?
Expressen 30 april 2015
[Teleskopord bildat till man och explain. Inlånat från engelskan. Verbet som
används är mansplaina.]
Naturvin
Vin som tillverkas med så liten inverkan som möjligt, till exempel med
obesprutade druvor och naturlig vildjäst och utan tillsatser och filtrering (2010).
Naturviner tar det ekologiska ett steg till. De gör viner som man gjorde förr, med
så lite hjälp som möjligt från människan. Som ett svar på konventionell
vinframställning där det i EU får lov att användas över 60 ämnen i processen.
Sveriges Radio 5 februari 2015
Nyhetsundvikare
Person som inte tar del av mediernas nyhetsrapportering (2012).
Under senare tid har forskare riktat strålkastaren mot den grupp människor som
de kallar ”nyhetsundvikare”. Det är de människor som inte tar del av så kallade
seriösa nyhetsmedier utan i stället enbart söker sig till olika typer av
underhållning. Gruppen har ökat och oroar samhällsdebattörer.
SVT 1 juni 2015
Obror
Okamratlig, taskig (2011).
Jag föredrar snälla och positiva kommentarer här, är du enbart här för att vara
fett obror så föreslår jag att du tassar vidare.
Personlig blogg 24 september 2015
[Vardagligt ungdomsord. Används även som substantiv i betydelsen ’en
okamratlig person’. Jämför broder och engelskans brother för ’kamrat;
närstående person’.]
Plattfilm
Traditionell film utan tredimensionella effekter (2007).
En VR-film [virtual reality-film] kan handla om vad som helst, precis som vanlig
”plattfilm”.
TT 23 augusti 2015
[Motsatsen till plattfilm kallas ibland omslutande film.]
Rattsurfa
Använda mobiltelefon eller annan utrustning som begränsar uppmärksamheten
vid bilkörning (2014).
Ett nyuppfunnet ord som jag helst sluppit stifta bekantskap med över huvudtaget
är ”rattsurfa”. Få saker gör mig så förbannad som bilförare som anser sig,
förutom att ansvara för sitt eget fordon, dess säkerhet och framfart, ha rätten
att kolla sitt flöde i mobilen, läsa och till och med svara på sms och mejl. Hur
kan man ens överväga att det skulle vara ett lämpligt tillfälle?
Östgötatidningen 13 januari 2015
[Ordet fick ett uppsving genom Transportstyrelsens kampanj ”Sluta rattsurfa” i
december 2014. Bakgrunden till ordet är den nya lagstiftning från 2013 som
säger att förare inte får använda exempelvis mobiltelefon eller gps på ett sätt
som gör dem ouppmärksamma i trafiken.]
Robotjournalistik
Nyhetsrapportering med datorgenererade artiklar (2012).
Det har varit mycket snack om robotjournalistik, och det ligger något i det.
Sportreferat, affärsrapporter och budgetar – 2018 kommer var femte text från
företag att ha skrivits av en robotförfattare.
IDG 7 oktober 2015
Självradikalisering
Politisk radikalisering som en person genomgår utan direktkontakt med
likasinnade (2010).
Det började på nätet. Självradikalisering kallar forskarna det. Omgivningen
kunde se att hon isolerade sig. Jeansen byttes mot abaya (ett traditionellt
heltäckande muslimskt plagg), slöjan dolde allt mer. Någon gång visade hon
propagandafilmer från IS, men när familjen reagerade med avsky slutade hon
med det.
Norrköpings Tidningar 28 augusti 2015
Skuldkvotstak
Övre gräns för hur stor summa någon får låna i förhållande till sin inkomst
(2015).
Stefan Ingves sågar regeringens åtgärder för den överhettade
bostadsmarknaden. I stället vill riksbankschefen bland annat se ett
skuldkvotstak. Nästan vart tredje hushåll skulle beröras av ett sådant krav.
Svenska Dagbladet 9 oktober 2015
Ståpaddling
En aktivitet som går ut på att man står upp på en surfbräda och paddlar med en
paddel (2009).
Det behövs balans för att klara ståpaddling.
Norra Halland 12 maj 2015
[Kallas även brädpaddling, stå upp-paddling, surfpaddling och SUP-paddling (av
engelska stand-up paddling).]
Svajpa
Styra till exempel en dator eller en mobiltelefon genom att dra med fingret på
skärmen (2010).
Svajpar du höger på en profil [på Tinder] är du intresserad, svajpar du vänster
är du inte det. För att påbörja en chatt krävs en matchning. En sådan infaller om
ni båda svajpat åt höger på varandras profiler.
Hallands Nyheter 25 juli 2015
[Från engelskans swipe. Även svepa används.]
Svischa
Använda en app för att föra över pengar (2012).
Efter att Adel gjorde inlägget på Facebook har personer hört av sig och velat
bidra till ett nytt pizzabak för flyktingbarnen. Folk har svischat över pengar och
Adel berättar att en kund tyckte att de skulle starta en insamling på pizzerian,
vilket han nu har gjort.
Härrydaposten 9 september 2015
[Två stavningar förekommer: swisha, som anknyter till appen Swish som ordet
är bildat från, och den försvenskade formen svischa.]
Talepunkt
Förberett uttalande som exempelvis en politiker upprepar i en debatt eller en
intervju (2003).
Moderatledaren har sedan hon tillträdde i vintras mest spelat sarg ut eller intill
parodins gräns upprepat sina talepunkter i stället för att rakt svara på frågor.
Borås Tidning 12 oktober 2015
[Från engelskans talking point med samma betydelse.]
Terrorresa
Resa som genomförs för att delta i strider eller träning med terrorstämplade
grupper (2010).
Den svenska regeringen uppdrog, efter FN-beslutet, att en utredning skulle se
över våra terrorlagar. Utredaren presenterade i juni förslag på kriminalisering av
terrorresor.
Dala-Demokraten 25 september 2015
[En person som gör en terrorresa kallas ibland terrorresenär.]
Transitflykting
Flykting som befinner sig på genomresa på en plats där hen inte avser att stanna
(1993).
Under september och oktober kom många transitflyktingar till Sverige, för att ta
sig vidare mot Finland. Nu har Finland ändrat asylreglerna.
TT 1 november 2015
[Kraftigt ökad användning under året.]
Triggervarning
Förhandsvarning om att till exempel en bok eller en webbplats har ett innehåll
som kan väcka obehag hos vissa personer (2014).
Numera har studenter på många håll börjat kräva obligatoriska triggervarningar i
form av en etikett på kurslitteratur som innehåller skildringar av våld eller
olämpliga värderingar.
Svenska Dagbladet 19 oktober 2015
[Från engelskans trigger warning med samma betydelse.]
Trollfabrik
Organisering av nättroll och bloggare som har till uppgift att sprida propaganda
(2015).
Långt skickligare i sin propaganda har Kreml varit. I synnerhet tänker jag på
”trollfabriken” i Sankt Petersburg, där bland annat studenter anställts för att
förmedla Moskvavänliga kommentarer i forum och på bloggar. Angreppsmetoden
är intelligent eftersom den i enskilda forum lätt ger ett genuint och folkligt
intryck.
Norrköpings Tidningar 11 mars 2015
[Från engelskans troll factory. Anknyter till troll i betydelsen ’person som
avsiktligt skapar reaktioner på internet’.]
Vejpa
Röka e-cigarett (2013).
Alla som sett någon vejpa har säkert hajat till över att det lika gärna skulle
kunna vara en ”riktig” cigarett eller pipa, förutom att det mer ser ut som en cigg
från en sci-fi serie, eller kanske något Batman skulle använda.
Personlig blogg 5 september 2015
[Från engelskans vape, av vaporizer i betydelsen ’e-cigarett’.]
Vithetsnorm
Norm som utgår från att vit hudfärg är det normala (2009).
I måndags hade P1-morgon ett inslag på sju minuter om vithetsnormen på
Apoteket. Det vill säga att det inte finns plåster i fler hudfärger, utan att
majoriteten är beiga.
Expressen 14 augusti 2015
Värdgraviditet
Det att bära och föda barn åt någon annan (2015).
Sverige har goda förutsättningar till att bli ett föregångsland som stiftar regler
för att tillåta värdgraviditet som en lösning för familjer som längtar efter barn.
Detta öppnar även upp för fler möjligheter för regnbågsfamiljer att bildas. Att
ingå värdgraviditet är ett stort beslut och inte något som någon annan ska
bestämma åt dig, inte heller staten.
Östra Småland 9 september 2015
[Lanserat av RFSU som könsneutralare och mer sakligt korrekt alternativ till
surrogatmödraskap.]
Youtuber
Person som ägnar sig åt att lägga upp filmer på Youtube, ofta i en sådan
omfattning att det kan ses som ett yrke (2005).
Den youtuber som har flest visningar totalt är svenska Pewdiepie med över 10
miljarder.
Kamratposten 7 oktober 2015
[Även youtubare används.]
Ögonkramp
Kramp i ögat som bland annat kan orsakas av att man tittar för nära och för
länge på en mobiltelefon (2004).
Fenomenet falsk närsynthet och ögonkramp har ökat kraftigt bland unga, något
som gör att de får svårt att fokusera blicken på längre avstånd. Orsaken är att
de sitter allt för mycket med näsan i telefonen.
TT 12 oktober 2015