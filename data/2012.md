Språkrådets nyordslista 2012
Språkrådets årliga nyordslista är ett urval av de ord som tillkommit eller etablerat sig i språket under
det gångna året. Vi har valt ut exempel på nya ord som säger något om samtiden och om språkliga
trender. Vi har även tagit med ord som visar på språklig kreativitet.
brony
vuxen man som älskar leksakshästarna My little pony och tv-serien Friendship is magic, som
handlar om dessa. Första belägg: 2012.
Brony är en sammansättning av ”brother” och ”pony”. En brony är en del av den äldre fanskaran som
gillar ”Friendship is magic”.
Helsingborgs Dagblad 28 oktober 2012
conversesjukan
nytt namn på en uppsättning hälsoproblem som kan orsakas av tygskor med platta sulor. 2012.
Hösten är sneakerssäsong och tunna, platta skor är mer populära än någonsin. Men traskar du runt i
platta gympaskor med tunna sulor kan du få ont i hela kroppen. Vissa läkare kallar det skämtsamt för
”Conversesjukan”.
Värmlands Folkblad 11 oktober 2012
[efter skomärket Converse]
dna-mikrochip
ett chip med en uppsättning mikroskopiska dna-prickar, som används för att analysera genetiskt
material och nu också för att lagra dna-kodade data; kallas även dna-chip och biochip. 2012.
Harvardforskare har hittat ett sätt att lagra över en miljard gigabyte filer i ett gram dna.
Informationen kan lagras i hundratusentals år. […] Han är en av forskarna bakom studien, där flera
vanliga filer, däribland utkastet till en bok, förts över till ett dna-mikrochip.
TT 22 augusti 2012
drinkorexi
beteende med självsvält inför alkoholkonsumtion. 2012.
Många unga svälter sig på dagtid för att kunna dricka kaloririk alkohol med gott samvete på kvällen.
Beteendet kallas drinkorexi och riskerar att få svåra konsekvenser.
Dagens Nyheter 5 februari 2012
[bildat i analogi med anorexi]
emoji
ökad användning: animerade symboler för att uttrycka känslor i elektronisk text. 2008.
Smileyn har fyllt trettio år […] Det gula cirkelformade ansiktet dök upp som smiley på vissa tekniska
plattformar. Och så småningom föddes emojin, den färgglada animerade smileyn.
Dagens Nyheter 1 oktober 2012
[från japanskan via engelskan; sammansättning av 絵 (e) ’bild’ och 文字 (moji) ’tecken, bokstav’]
eurobävning
ord för att beskriva att eurosamarbetet skakar i grunden. 2012.
Världens centralbanker förbereder skydd mot en eurobävning efter det grekiska valet.
TT 15 juni 2012
fysisk cd, fysisk skiva
ökad användning: ny benämning på cd-skiva, för att kontrastera mot digital musiksamling. 2004.
Fundamenten i hela min verksamhet har förändrats och det gör att jag inte riktigt känner mig
hemma. Jag vill ha en fysisk skiva och jag vill att hela världen ska vilja ha det, säger Per Gessle som
tillägger att han är väl medveten om att han lever i en ”löjlig bubbla” som är färgad av nostalgi.
TT Spektra 3 april 2012
grexit
greklands eventuella utträde ur EMU. 2012.
Hur skulle en ”grexit” (grekiskt utträde ur EMU) påverka Stockholmsbörsen?
Aktiespararen 1 juni 2012
[från engelskan; sammandragning av Greece ’Grekland’ och exit ’utträde’]
hackathon, hackaton
ökad användning: tävling eller utmaning där programutvecklare samlas och arbetar intensivt med
en specifik uppgift, ibland flera dygn i sträck. 2011.
Under ett hackathon stängs utvecklarna in under en begränsad tid för att förbättra eller utveckla nya
produkter. Målet är att jobba mer innovativt och snabbt kunna testa om nya idéer håller måttet.
Ny Teknik 25 april 2012
[från engelskan; sammandragning av hacking ’programutveckling’ och marathon ’maraton’]
henifiera
byta ut pronomenen hon och han mot hen. 2012.
I natt lades en ”henifierad” kopia av DN.se upp som en replik på Gunilla Herlitz hen-förbud i Dagens
nyheter.
Journalisten 12 september 2012
[används speciellt om att möjliggöra könsneutral surfning med applikationer som byter hon och
han mot hen på webbplatser]
hubot
benämning på människoliknande robot i tv-serien Äkta människor. 2011.
I en nära framtid, eller kanske en parallell nutid, är humanoida robotar – ”hubotar” – lika vanliga som
mobiltelefoner.
Dagens Nyheter 16 januari 2012
klämspärr
ökad användning: inpasseringsspärr med glasskivor som dras isär vid inpassering och kläms ihop
för att stänga spärren. 2010.
Efter den senaste tidens svidande kritik mot de så kallade klämspärrarna som skadat och klämt
resenärer lanserar SL en potentiell lösning.
Metro Stockholm 16 oktober 2012
kopimism
ökad användning: politisk och religiös ideologi med informationsfrihet i centrum. 2008.
Nätpiraternas egen religion, kopimismen, har blivit officiellt erkänd som religion i Sverige.
TT 5 januari 2012
[från informationsfrihetsfilosofin kopimi (av engelskans copy me); uppmärksammades i medierna
efter att Det missionerande kopimistsamfundet fått officiell status som religion]
kramtjuv
ficktjuv som kramas för att komma åt offrets fickor. 2012.
En kramtjuv har gripits i Gävle. Vid fyratiden i lördags morse blev en ung man omkramad av en 22-
åring, som försvann med hans plånbok. […] Kramande ficktjuvar har uppmärksammats även i
Stockholm.
TT 13 februari 2012
köttrymden
ökad användning: benämning för världen utanför cyberrymden; kallas även köttvärlden. 2009.
Inbitna datoranvändare gillar nämligen inte uttryck som ”in real life”. Livet vid bildskärm och
tangentbord är, säger de, lika reellt som livet i den så kallade köttrymden.
Computer Sweden 16 oktober 2012
livslogga
att kontinuerligt bilddokumentera sitt liv. 2012.
Fenomenet kallas livslogg eller lifeblog [lifelog, min anmärkning] och används i dag mest som
hjälpmedel för människor med grava minnesproblem och av forskare.
Computer Sweden 23 oktober 2012
[idén har funnits länge, men nu finns konsumentprodukter för detta: en kamera fäst på kroppen
tar bilder med några sekunders mellanrum och laddar upp dem till molnet]
läshund
hund som används i läsundervisning. 2012.
Fenomenet reading dog, läshundar, har blivit vanligt i USA och England de senaste åren, men i
Sverige är skolhundar fortfarande relativt ovanligt. […] Det hela går något förenklat ut på att
specialdresserade hundar har en positiv inverkan på elevers studiemotivation. Att läsa högt blir till
exempel lättare om en intresserad hund ligger i knät.
Tidningen Årsta/Enskede 15 september 2012
matbil
ny betydelse: ambulerande restaurang. 2012.
Taqueria el Sombrero, som håller till i en matbil på S:t Eriks torg, har också funnits i drygt två år. Men
de ser inte alla nya texmex-ställen som konkurrenter.
Upsala Nya Tidning 19 oktober 2012
memil
medelålders man klädd i cykeldräkt av lycra, som cyklar hänsynslöst; kallas även ninjacyklist och
härskarcyklist. 2011.
Cykling ökar som transportmedel. Men hänsynen till medtrafikanterna minskar och aggressiviteten
ökar på det vägutrymme, där olika slag av cyklister ska samsas, inte sällan med gående. I Stockholm
finns ett nytt namn på fartdårarna. De kallas memil medelålders män i lycra.
Oskarshamns-Tidningen 10 augusti 2012
[förkortning för medelålders man i lycra efter motsvarande engelska uttryck mamil, middle-aged
man in lycra]
mjuk betalvägg
funktion som tillåter tillgång till en begränsad del av innehållet på en webbplats innan betalning
krävs. 2012.
Tidningsföretagen sneglar på varandra i jakten på en fungerande modell för att kapitalisera det
redaktionella materialet på webben. De flesta studerar en modell som i branschen kallas ”mjuk
betalvägg”. Den går ut på att man fritt får läsa ett visst antal artiklar per månad, exempelvis fem
eller tio, men får betala om man vill komma åt fler.
TT 29 oktober 2012
[en betalvägg hindrar dig från att se innehållet på en webbplats om du inte har betalat, medan
den mjuka betalväggen ger dig viss tillgång utan betalning]
mossgraffiti
ökad användning: graffiti med mossa. 2009.
I stället för miljöfarliga färger växer nu trenden att blanda mossa med yoghurt, öl och socker i en
mixer. Smeten målas sedan på väggar, stenar och krukor. Efter några veckor börjar mossan växa och
vips så har man skapat mossgraffiti.
Dagens Nyheter 4 juli 2012
märk-dna
vätska innehållande speciell dna, som används för stöldmärkning. 2012.
Det är efter en prövoperiod i Stockholm som polisen nu beslutat att använda sig av märk-DNA över
hela landet. Metoden går ut på att butiker, värdeväskor och andra stöldbegärliga föremål besprutas
med en osynlig och luktfri vätska som innehåller en unik DNA-uppsättning. När rånarna sedan
kommer i kontakt med vätskan går den att spåra i upp till två månader – även på huden.
Metro Stockholm 27 april 2012
nomofobi
ökad användning: fobi mot att inte ständigt vara tillgänglig och uppkopplad mot nätet med
mobiltelefonen. 2008.
Har du svårt att stänga av mobilen i sommar? Blir du nervös om den laddar ur? Kanske har du
drabbats av nomofobi, ett tillstånd som kan framkalla både stress och panikkänsla.
Dagens Nyheter 5 augusti 2012
[från engelskans nomophobia; sammandragning av no mobile phone phobia]
pekskärmsvantar, surfvantar, touchvantar, mobilvantar
fingervantar som går att ha på sig när man använder telefonens pekskärm. 2012.
Ja okej, riktig vår står överst på önskelistan. Men tills dess vore det toppen med ett par
pekskärmsvantar som man slipper dra av sig när man vill byta låt. Genialiskt!
City Malmö 20 april 2012
petabyte
ökad användning: 1024 terabyte. 2001.
Terabytegränsen är passerad för hårddisken på datorn du har hemma. Tusen gigabyte. Ett stort
företag har mycket mer på servrarna: petabyte, exabyte, kanske zettabyte.
Computer Sweden 17 augusti 2012
queerpolska
ökad användning: pardans utan roller kopplade till kön. 2010.
Skaka de lurviga på Folkmusikkaféet, där du kan dansa livlig queerpolska klockan 18.00–19.30. Var
redo att växla roller och danspartners.
Nordvästra Skånes Tidningar 31 maj 2012
[queersalsa har länge varit populärt och allt fler dansar nu alla typer av pardans utan roller
kopplade till kön, vilket gör att alla kan dansa med varandra]
robotdräkt
ny betydelse: datoriserad dräkt med yttre ”skelett” för stöd vid rehabilitering. 2012.
Vid till exempel en stroke försämras kommunikationen mellan hjärnan och musklerna, vilket ger
personen sämre rörelseförmåga. Men även svaga signaler kan nå musklerna och avläsas via huden.
Med hjälp av elektroder som placeras på huden över lämpliga muskler fångas dessa signaler upp,
förstärks av robotdräkten och översätts till aktivering av exoskelettet som därmed kan ge stöd för
rörelser.
Västerås Tidning 25 augusti 2012
robotfälla
ökad användning: test som lätt kan lösas av människor, men inte av datorprogram (robotar); kallas
även robotfilter. 2006.
Den 1 december förra året infördes ett stopp för robotstyrda massbyten av fonder inom
premiepensionssystemet. Då infördes också en captcha, en så kallad robotfälla, som skulle göra
massbyten omöjliga.
TT 20 september 2012
[används bland annat för att hindra datorprogram från att registrera e-postkonton]
ryggplankning
metod för att passera genom klämspärrar (se detta ord) utan biljett. 2012.
Den nya trenden är ryggplankning och innebär att man tar rygg, alltså går tätt intill någon som drar
sitt kort och passerar spärren innan dörrarna slår igen.
Metro Stockholm 27 augusti 2012
räckviddsångest
ökad användning: rädsla och obehagskänslor hos elbilsförare orsakade av möjligheten att batteriet
laddas ur och bilen stannar innan de är framme. 2009.
Med elbilar har vi fått en ny medicinsk term: range anxiety. Räckviddsångest. Den yttrar sig i form av
stigande oro, höjd puls och tilltagande kallsvett i takt med att kraften i batteriet sinar.
Dagens Nyheter 24 mars 2012
spelifiera
göra spel av vardagssysslor, speciellt med tekniska hjälpmedel. 2011.
Det kallas gamification, sättet att spelifiera sin vardag, och det har blivit alltmer vanligt. Att ta in
leken i våra aktiviteter genom att lägga ett tjockt lager speldesign på sysslorna. Allt för att göra dem
lite roligare och lite lättare att klara av.
Dagens Nyheter 18 juli 2012
[mobilappen kan spela upp ljudet av hungriga zombier som jagar dig för att du ska jogga snabbare
och du kan ge dig själv poäng eller en digital guldstjärna när du gjort något bra]
spårtjuv, spårrånare
person som stjäl eller rånar i spårtrafikmiljö. 2012.
För en månad sedan var han Sveriges mest jagade man. Nu åtalas spårtjuven för två fall av grov
stöld.
Metro Stockholm 9 oktober 2012
[efter att en medvetslös blivit bestulen och lämnad på tunnelbanespåret att bli överkörd av den så
kallade spårtjuven rapporterade medierna även om andra spårtjuvar och spårrånare]
ståhjuling
samlingsnamn för tvåhjuliga, självbalanserande fordon. 2012.
Segway har blivit ett begrepp när det gäller tvåhjuliga och självbalanserande fordon. När Roblife
Group nu introducerar liknande fordon lanserar man namnet ståhjuling.
Sydöstran 24 oktober 2012
[tidigare har även benämningen gåhjuling föreslagits]
Tintingate
reaktionerna på att ungdomsavdelningen på biblioteket på Kulturhuset i Stockholm flyttat ut
Tintinalbum ur hyllorna med motiveringen att de ger en nidbild av exempelvis afrikaner och har ett
kolonialt perspektiv. 2012.
Elva dagar efter Dagens Nyheters intervju med Behrang Miri har Tintin-gate utvecklats till en
intressant och viktig debatt om svensk rasism.
Expressen 6 oktober 2012
[bildat i anslutning till andra uttryck med -gate, som uttryck för en skandal som kan få en
makthavare på fall, efter Watergateaffären]
tårtgate
reaktionerna på att kulturministern skar i en tårta formad som en kvinna, där konstnären Makode
Linde agerade kvinnotårtans huvud i så kallad blackface-sminkning. 2012.
Lena Adelsohn Liljeroth skrattar och skär i en tårta som föreställer en svart könsstympad kvinna.
Bilden har skapat våldsamma reaktioner och lett till krav på kulturministerns avgång. […]Händelsen
debatterades även flitigt på sociala medier där den fick namnet tårtgate.
Expressen 18 april 2012
[jämför Tintingate]
utvigning
avslutningsceremoni. 2012.
Okej, vi står uppenbarligen väl rustade för en OS-utvigning. Bring it on.
Twitter @juanitafranden 12 augusti 2012
[bildat i analogi med invigning]
visukal
teaterform som passar både döva och hörande. 2011.
Nu blandas hörande och döva skådespelare, dansare och musiker på scenen. Ordet visukal är en
sammanblandning mellan visualisera och musikal.
Nerikes Allehanda 28 februari 2012
zlatanera
klara något med kraft, ”dominera”. 2012.
"Ibra" zlatanerar på årets prisgalor
Aftonbladet 23 november 2012
[från franskan; efter fotbollsspelaren Zlatan Ibrahimovic, som ”dominerar” på och utanför
fotbollsplanen]
över- och underklassafari
bussresa för att se hur människor från andra socioekonomiska klasser lever. 2012.
Två dagar efter bussturen tog begreppet ”överklassafari” en ny vändning. På Facebook skrev
Kristdemokraternas näst högste tjänsteman Patric Rylander att han ville anordna en
”underklassafari” och eftersökte möjliga platser att besöka […]
Expressen 5 februari 2012
[Förbundet allt åt alla arrangerade i januari 2012 en busstur med namnet överklassafari och i den
debatt som uppstod med anledning av detta myntades även ordet underklassafari]
Tack
I arbetet med ordlistan har vi hjälp av våra frivilliga excerpister, som letar efter nyord i dagspressen.
Ett stort tack till Rolf Bååth, Kristina Gareby Hjerpe och Björn Thunström. Besökare på vår webbplats
har också bidragit genom att skicka in nya ord som de stött på eller själva skapat. Vi tackar också för
dessa bidrag.