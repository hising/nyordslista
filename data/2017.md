Nyordslistan
2017
Läs nyordslistan så här: Efter själva ordet ges en definition. Därefter ger vi ett
aktuellt exempel på hur ordet kan användas. För vissa ord ges även en avslutande
kommentar om ursprung, användning, synonymer etcetera. Vissa ord är inte helt
nya. Att de kvalificerat sig till nyordslistan beror på att de varit särskilt vanliga 2017.
alternativa fakta
uppgifter som presenteras som fakta trots att de står i strid med vad
som kan utläsas av det informationsunderlag som finns
Det är besvärande att kommunledningen lever i tron och baserar
sitt agerande på att skuldsättningen är normal. Det är den inte.
Att man försöker få allmänheten att tro samma sak genom att
presentera alternativa fakta kring enkelt verifierbara belopp är
ännu märkligare.
Södermanlands Nyheter 4 oktober 2017
Kommentar: Av engelskans alternative facts. Frasen fick spridning
med denna betydelse efter att den använts av Donald Trumps
rådgivare Kellyanne Conway när hon försvarade pressekreteraren
Sean Spicers felaktiga påståenden om antalet personer i publiken vid
Donald Trumps presidentinstallation.
blockkedja
ett verifieringssystem i form av en sorts databas där exempelvis
transaktioner bokförs på ett stort antal datorer som ingår i ett
nätverk, där stabilitet och tillförlitlighet uppnås genom att varje
förändring av informationen måste verifieras av väldigt många av de
datorer som ingår i nätverket
Genom blockkedjan har vi en teknik som möjliggör applikationer
där vi inte behöver lita på en tredje part. Ett exempel är
rösträkningen vid nationella val. I dag litar vi på en centraliserad
rösträkningsprocess, vilket kanske inte är något större problem
i Sverige – men det är ganska många val runt om i världen som
manipuleras av olika parter. Med en decentraliserad lösning sätter
vi i stället vår tillit till blockkedjan som garanterar att ingen kan
manipulera resultaten.
Göteborgs-Posten 18 september 2017
Kommentar: Av engelskans blockchain. Blockkedjetekniken
utvecklades först som en central del av den digitala valutan bitcoin.
blorange
hårfärg som är blandning av blont och orange
Pastelliga hårtoner har länge legat högt på trendkartan. Vårens
hårhit, som instagram just nu svämmar över av? Färgen
”blorange”, en persikoaktig ton som är en mix mellan blont och
orange.
Amelia 16 mars 2017
bonus malus
skattesystem där fordon med låga utsläpp premieras ekonomiskt
medan fordon med höga utsläpp beläggs med en straffavgift
Det nya beskattningssystemet bonus malus som träder i kraft om
ett år kommer att förändra våra bilköp. Bilar med höga utsläpp
straffas. Många privata bilköpare väntar nog med att förnya bilköpet
för att nyttja den sänkta skatten efter några år.
Sundsvalls Tidning 7 oktober 2017
Kommentar: Termen bonus malus kommer av latinets bonus, ’bra’,
och malus, ’dålig’. Den förekommer på olika språk både som beteckning
för liknande skatter som den svenska och för andra typer av
ekonomiska lösningar som går ut på att vissa saker belönas med en
bonus och andra saker bestraffas med en straffavgift. När den syftar
på det nya svenska skattesystemet förekommer den mest i sammansättningar
som bonus malus-system och bonus malus-skatt.
cringe
pinsam
Jag förstår till och med att jag som förälder är cringe nästan jämt.
Göteborgs-Posten 26 maj 2017
Kommentar: Av engelskans cringe som i vardaglig användning
förekommer så väl som substantiv, adjektiv, verb och utropsord som
uttryck för pinsamhet. Det används också som beteckning för en
speciell genre av pinsamma komedier. På svenska förekommer även
adjektivformen cringeig, liksom verbformen cringea med betydelsen
’reagera med obehag för att något är väldigt pinsamt’.
dabba
göra en dansrörelse där man sänker huvudet mot ena armvecket
och samtidigt höjer andra armen
Hej alla med KP framför näsan! Jag har väntat i flera veckor nu, 
och i dag hände det äntligen: Vår lärare dabbade! Alla tjatade om
att hon skulle göra det, och till slut gav hon med sig.
Kamratposten 6 september 2017
Kommentar: Av engelskans dab, som används både som substantiv
och verb om denna dansrörelse, som uppstod inom den amerikanska
hiphopkulturen. På svenska används substantivet dab, eller
dabb, som benämning för själva rörelsen. Man kan göra en dab,
etcetera.
direktare
begravning utan ceremoni
När dessa ”direktare” blir allt vanligare är det viktigt att inte
skuldbelägga dem som väljer detta alternativ. I stället behöver vi
fundera över hur vi ska underlätta för människor så att de förstår
värdet av en rit – borgerlig eller kyrklig – och att det praktiska
kring riten blir så enkelt som möjligt.
Norran 9 oktober 2017
doxa
lämna ut en privatperson genom att publicera känslig information
på internet
Min rädsla handlade inte bara om att få näthat. Kvinnor blev ju
doxade och förföljda också.
Kit 28 oktober 2015
Kommentar: Av engelskans dox, bildat till docs, kortform av
documents, ’dokument’.
döstäda
rensa ut och sortera personliga tillhörigheter för att undvika att
anhöriga ska behöva göra detta efter ens bortgång
Att döstäda handlar egentligen om att hålla rätt på sina saker och
rensa.
Vestmanlands Läns Tidning 9 november 2017
expresskidnappning
kidnappning som inte varar längre än den tid som krävs för att
tömma en persons bankkonto
Det här tillvägagångssättet kallas expresskidnappning – att offren
hålls som gisslan medan gärningsmännen kontrollerar koder och
tömmer konton.
Sveriges Radio 4 maj 2017
Kommentar: Ordet har kommit in i svenskan som ett översättningslån
av spanskans secuestro exprés, som används för liknande
fenomen på olika håll i Latinamerika.
fejkade nyheter
(även fejknyheter, falska nyheter)
osanningar som sprids som sanningar i medierna
Den ryska inblandningen i det amerikanska valet har varit under
utredning ända sedan Trump vann presidentvalet. Nu visar
utredningen att 126 miljoner amerikaner nåddes av fejkade
nyheter och inlägg skapade i ryska trollfabriker via Facebook och
Google.
TV4 1 november 2017
Kommentar: Frasen har länge använts på svenska, men ökade stort
i användning under 2016 och 2017, en ökning som tydligt kan
kopplas till den amerikanska valrörelsen där den engelska frasen
fake news användes flitigt, både om nyheter som faktiskt var fejkade
och om nyheter som var korrekta men som avfärdades genom att
påstås vara fejkade.
fidget spinner
(även fingersnurra och stressnurra)
en sorts leksak som man snurrar mellan fingrarna
Fidget spinner – fingerspinnare – är en leksak med tre vingar som
normalt hålls mellan tummen och pekfingret och som snurrar när
man snärtar till en av vingarna. Man kan också göra vissa trick
med spinnern.
Aftonbladet 22 juni 2017
Kommentar: Snurrandet anses av vissa ha en avstressande effekt,
vilket ligger bakom den alternativa benämningen stressnurra.
framtidsfullmakt
fullmakt som börjar gälla först när fullmaktsgivaren inte kan ta hand
om sina personliga och ekonomiska affärer
Den nya lagen om framtidsfullmakt ger dig möjlighet att i förväg
utse till exempel en god man. Han eller hon kan bland annat ta
hand om din ekonomi och ditt boende den dag du själv inte längre
kan föra din talan. Det förhindrar till exempel bittra arvstvister.
Aftonbladet 7 oktober 2017
funktionsrätt
rätt till självbestämmande och delaktighet för personer med
funktionsnedsättning
Närheten till anläggningar handlar om en god livsmiljö för
Umeåborna. I detta sammanhang vill jag betona vikten av att våra
idrottsanläggningar ska utgå från principen om funktionsrätt, det
vill säga, det är en mänsklig rättighet att även människor med
funktionsnedsättning ges förutsättningar till idrottsutövande.
Folkbladet Västerbotten 12 augusti 2017
Kommentar: Ordet har lanserats av den organisation som tidigare
 hette Handikappförbunden och som sedan maj 2017 heter
Funktionsrätt Sverige.
grit
uthållighet och hängivenhet i arbete mot långsiktiga mål
Är du en person som aldrig ger upp? Oavsett vilka motgångar du
möter? Grattis. Du kan vara begåvad med grit – en egenskap som
sägs vara nyckeln till framgång i livet.
Göteborgs-Posten 1 oktober 2017
Kommentar: Inlånat från engelskan. Begreppet grit används inom
psykologisk forskning, och har vunnit spridning främst genom den
amerikanska psykologen Angela Duckworths arbete, bland annat
hennes bok Grit: The power of passion and perseverance, som
publicerades 2016.
halalturism
turism på anläggningar som följer specifika kriterier som är uppställda
för att passa vissa muslimska traditioner
Eftersom turismen är en av Turkiets viktigaste näringsgrenar
söker de nya marknader. Den oberoende affärsmannaorganisationen
Musiad föreslår att Turkiet satsar på så kallad halalturism,
det vill säga på turister från muslimska länder.
Dagens Nyheter 9 augusti 2017
hyberavdrag
skattereduktion för hyr-, begagnat- och reparationstjänster
Ett problem är att konsumenterna gärna vill ha de senaste
produkterna och att det går snabbare och inte är mycket dyrare
att köpa nytt än att reparera en gammal produkt. Utredningen 
föreslår därför ett skatteavdrag, ett ”hyberavdrag”, i stil med
rut-avdraget, men som inte är kopplat till att tjänsterna ska utföras
i hemmet.
TT 22 mars 2017
Kommentar: Ordet och förslaget kommer från den statliga
utredningen om cirkulär ekonomi.
inrymning
instängning eller inlåsning av människor som skydd mot ett yttre hot
Skolan ska ha följt planen om inrymning i samband med
händelsen, då alla elever och personal stängde in sig i klassrummen.
Detta på grund av att skolan upplevde en förhöjd
hotbild.
Sveriges Television 13 december 2016
killgissa
påstå något på ett sätt som gör att det verkar som om man vet vad
man pratar om fast man egentligen bara gissar
Den brittiska affärssajten som förklarar för sina prenumeranter
att på svenska företag råder fikapaus med kaffe och bulle – coffee
and bun break – två gånger om dagen kan omöjligen ha passerat
tullgränsen på Arlanda utan bara killgissat i godan ro på sin
kammare.
Fokus 20 oktober 2017
klickfarm
grupp med personer som får betalt för att systematiskt klicka på
annonser på nätet för att generera intäkter till uppdragsgivaren
När polisen slog till mot huset nära Thailands gräns till Kambodja
hittade de nästan 400 000 simkort och 500 mobiltelefoner, som
kopplats ihop med en dator. Enligt polisen rör det sig om en så
kallad klickfarm, där de tre kinesiska männen arbetade med att
generera virtuellt stöd för olika produkter, bland annat godis,
örtmediciner och ett turismföretag.
TT 14 juni 2017
Kommentar: Av engelskans click farm med samma betydelse.
knäprotest
manifestation där deltagarna ställer sig på knä i protest mot rasism
Även utanför sportens värld skedde knäprotester. Musikern
Stevie Wonder satte sig ner på ena knät tillsammans med sin son
Kwame Morris under en musikfestival i Central Park i New York.
Dagens Nyheter 24 september 2017
Kommentar: Manifestationsformen fick stor uppmärksamhet när
president Donald Trump i september 2017 kom med uppmaningen
att knäprotesterande spelare i amerikansk fotboll skulle avskedas.
Detta ledde till en kampanj till stöd för spelarna och deras knäprotester
i sociala medier under hashtaggen #takeaknee.
kombucha
dryck som framställs genom fermentering av te
Kombucha är sötat te som får jäsa så att det bildas ättiksyra.
Drycken får därför en syrlig smak och en fermenterad karaktär.
När drycken jäser bildas det en hinna på ytan som kallas för
kombuchasvamp. Kombucha anses ha många hälsosamma
effekter.
Metro 22 september 2017
Kommentar: Ordets etymologi är osäker, men troligen är det
kinesiska ordet för ’te’ – 茶 eller chá – involverat.
kompetensutvisning
utvisning av person som har kompetens som efterfrågas på
arbetsmarknaden
Reglerna för arbetskraftsinvandring måste förenklas. Den
senaste tidens brutala kompetensutvisningar är inte bara en
moralisk skamfläck, utan djupt skadliga för det svenska näringslivets
utvecklingskraft.
Svenska Dagbladet 8 oktober 2017
Kommentar: Ordet lanserades i en artikelserie i Svenska Dagbladet.
#metoo
hashtagg och benämning för en rörelse som går ut på att motverka
sexuella trakasserier och övergrepp genom att många delar med sig
av sina erfarenheter av detta
Erfarenheter av sexuella trakasserier och övergrepp sprids med
nätkampanjen #metoo. Nu är det ett bra tillfälle för män att
diskutera mansrollen med andra män, anser Svante Tidholm på
Män för jämställdhet.
Aftonbladet 18 oktober 2017
omakase
restaurangmåltid som gästen låter kocken komponera efter eget
huvud
Omakase är begreppet som används för servering där man sätter
sig vid en bardisk och låter sushikocken servera efter kockens
eget val.
Sydsvenskan 4 oktober 2017
Kommentar: Av det japanska uttrycket omakase som betyder ’jag
överlåter beslutet åt dig’. Begreppet används främst på japanska
restauranger och främst för sushimåltider, men det används även
mer generellt om att låta kocken komponera måltiden också på helt
andra typer av restauranger.
pansexuell
som relaterar erotiskt och romantiskt till människor utifrån deras
personlighet och oberoende av deras kön
Jag har inte riktigt kommit underfund med vad jag är. Men pansexuell
betyder att man tänder på människor, vad det än är för
kön, ickekön, alla kön.
Aftonbladet 6 januari 2017
plogga
jogga samtidigt som man plockar skräp, oftast i grupp
Jogga är vad motionärer brukar göra. Men att kombinera det med
att plocka skräp har blivit en ny trend som kallas för att plogga.
SVT 28 september 2017
poddtaxi
litet eldrivet fordon som används som taxi
Anthonys poddtaxi är framme vid Stureplan. Jag kliver ur det lilla
fordonet och tackar för åkturen.
ETC 9 juni 2017
Kommentar: Av engelskans pod taxi och podcar. Båda dessa ord
används på engelska främst om spårbundna fordon som är betydligt
mindre än traditionella spårvagnar och används för kortare transporter,
men orden kan också användas om elbilar av det slag som nu
har börjat användas för taxitransporter i Stockholm. Engelskans pod
kan bland annat betyda ’ärtskida, frökapsel’, och benämningen har
motiverats av fordonens kapselliknande utseende. 
postfaktisk
som hänger ihop med en tidsanda där man inte längre baserar
argument och beslut på fakta
Nu är plötsligt alla rättänkande människor upprörda över att vi
har hamnat i en postfaktisk tid, där nättroll och populistiska politiker
kommer undan med de mest hårresande lögner och vägrar
att acceptera när de blir rättade.
Nya Wermlands-Tidningen 18 februari 2017
Kommentar: Relaterade ord är postsanning, av engelskans posttruth,
och känslosamhälle.
rekoring
grupp där konsumenter köper lokalt producerade varor direkt från
producenter
En rekoring är en Facebookgrupp där lokala livsmedelsproducenter
lägger ut varor och medlemmarna lägger upp
beställningar. Sedan träffas de regelbundet för varuutlämning
utan mellanhänder. Idén kommer från Frankrike, men rekoringar
har också blivit vanliga i Finland där drygt 250 000 personer är
anslutna.
Råd & Rön 29 september 2017
Kommentar: Förledet reko är bildat som en kortform av frasen rejäl
konsumtion.
renovräkning
vräkning av hyresgäster som inte har råd att betala den höjda hyran
efter en renovering
Att hyreshöjningarna blir så stora efter en renovering att
människor tvingas flytta har skapat ett nytt fenomen, ”renovräkning”.
På flera håll har förhandlingarna landat i att hyresgästerna
fått tre renoveringsnivåer att välja på, men där även den
lägsta innebär en hyreshöjning.
Göteborg Direkt 30 september 2017
Kommentar: Ordet är ett översättningslån av engelskans renoviction.
sekundärkränkt
upprörd av en kränkning riktad mot en annan person
I vår svenska kultur ingår tydligen att vara så kallat sekundärkränkt.
Alltså att berätta hur någon annan, från en annan ”grupp”
än den man själv tillhör, känner sig kränkt.
Metro 9 juni 2017
serieotrohet
det att se ett avsnitt av en tv-serie utan att ens partner, som följer
samma serie, får vara med
Streaminggenerationen har ett skelett i garderoben. Jag tänker på
serieotroheten. Denna amoraliska företeelse som är som störst i
USA. Det vill säga när man dyrt och heligt har lovat sin partner
att man ska se nästa avsnitt tillsammans, men dessvärre avviker
från detta förhastade tv-löfte och tittar vidare själv.
Tellusfilm 24 februari 2017
skogsbad
terapiform som går ut på att vistas i skogen som en metod för att
minska stress
Ett skogsbad innebär att man går ut i skogen och öppnar sina
sinnen. Företeelsen växte fram i Japan på 80-talet, för att råda
bot på stressymptom.
Tidningen Farsta Sköndal 12 augusti 2017
Kommentar: Företeelsen kallas på japanska shinrin-yoku, vilket kan
översättas just som ’skogsbad’.
snubbelsten
minnestavla i gatstensformat för person som dödades i Förintelsen
Snart kan du snubbla över så kallade ”snubbelstenar” på Uppsalas
gator, men bara i tanken. De nedknackade gatstenarna
fungerar som ett minne och monument för de som föll offer för
nazismen mellan 1933 och 1945.
UNT 28 juni 2017
Kommentar: Översättningslån av tyskans Stolperstein. De snubbelstenar
som finns på olika ställen i Europa ingår i ett projekt av den
tyska konstnären Gunter Demnig, som placerade ut sina första
snubbelstenar i Berlin i mitten av 1990-talet.
spetspatient
patient som har god kunskap om sin sjukdom och som därför själv
får ta vissa beslut om behandlingen
Hon har Parkinsons sjukdom och vet mer om sin egen sjukdom
och hälsa än det är möjligt för en specialistläkare att veta. Hon är
en så kallad spetspatient.
Dagens Samhälle 29 juni 2017
Kommentar: Uttrycket har lanserats av Sara Riggare, doktorand på
Karolinska institutet.
veganisera
göra en vegansk version av en maträtt som traditionellt innehåller
animaliska produkter
Men nu till att veganisera den svenska pannkakan! Mjölken är det
första vi byter ut och jag föredrar osötad sojamjölk, men det är en
smaksak.
Hembakat 24 augusti 2017
viralgranska
källkritiskt granska uppgifter som sprids snabbt på nätet
I dag är sanningarna relativa. Nyheterna är underhållning (”därför
plingar det i mobilen hela tiden”) och vi får alla se till att viralgranska
och tänka kritiskt om en rubrik lyder ”Ny lag kräver
halalslaktad skolmat”.
Piteå-Tidningen 23 september 2017