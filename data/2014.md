Nyordslistan 2014
Nyordslistan är ett urval av de ord som tillkommit eller etablerat sig i språket under
det gångna året. Vi har valt ut exempel på nya ord som säger något om samtiden
och om språkliga trender. Vi har även tagit med ord som visar på språklig kreativitet.
Årets nyordslista är resultatet av ett samarbete mellan Språkrådet och
Språktidningen.
attefallshus
liten bygglovsfri byggnad som får användas som bostad. Sett/hört första
gången: 2014.
Den 2 juli blev det tillåtet att sätta upp ett attefallshus på tomten. Huset får vara
högst 25 kvadratmeter stort och kräver inget bygglov, men däremot en bygganmälan
till kommunen. Innan bygget startar måste kommunen godkänna och ge ett
startbesked.
Sydsvenskan 25 september 2014
[uppkallat efter förre bostadsministern Stefan Attefall, som en parallell till friggebod,
efter Birgit Friggebo, som också har varit bostadsminister]
blåbrun
ökad användning: färgbeteckning för politiska samarbeten mellan
traditionella högerpartier och främlingsfientliga, högerextrema eller
högerpopulistiska partier. 2000.
Sedan valet 2013 styrs Norge av en blåbrun regering med Höyre och FrP med stöd
av Venstre och Kristeligt Folkeparti i parlamentet. Regeringen för en hårdför politik
som kränker mänskliga rättigheter och attackerar aborträtten, samtidigt som skatter
sänks för de rikaste. I den svenska högern var reaktionerna på det blåbruna
regeringssamarbetet blandade.
Värmlands Folkblad 13 oktober 2014
cisperson
ökad användning: person som inte är transperson, det vill säga vars
könsidentitet och könsuttryck stämmer med normen för det kön som
juridiskt registrerades för personen vid födseln. 2009.
Även om viljan att vara öppen för hbtq-personer i vården blivit bättre så förutsätts du
ofta vara hetero och cisperson, säger NN.
Södermalmsnytt 6 september 2014
[cisperson är bildat av det latinska prefixet cis-, som betyder ’på samma sida’. Det
är motsatsen till det latinska trans-, som betyder ’över från’ eller ’på andra sidan
om’. Jämför norska och danska cisperson.]
digital valuta
ökad användning: valuta som skapas och lagras elektroniskt. 2000.
En effekt av digitaliseringen är att alla gränser löses upp. Det är som att lägga ner allt
omkring oss i ett lösningsmedel. Vi ser globala digitala valutor utan riksbanker, hur
varor och tjänster smälter samman samt hur text, ljud, bild och rörlig bild blir till ett
enda medium.
Dagens PS 27 februari 2014
[används framför allt om valutor som inte har en riksbank bakom sig. Virtuell
valuta, kryptovaluta och e-valuta används i samma betydelse. Jämför norska och
danska digital valuta och isländska stafrænn gjaldmiðill.]
en
ökad användning: alternativform till det generiska pronomenet man.
Efter två års stormig debatt om hen börjar det kontroversiella pronomenet att bli mer
accepterat. Då gör nästa könsneutrala uttryck entré. Men att ”en” kan byta ut ”man”
väcker inte lika starka reaktioner.
TT 13 augusti 2014
fotobomba
ökad användning: medvetet eller omedvetet hoppa in i bild eller på annat
sätt sabotera när någon fotograferar. 2013.
Senaste trenden bland det brittiska kungahuset? Att fotobomba folk när de tar en
selfie. Det var prins Harry denna gång. När de två nya zeeländarna Trevor Shailer och
Gordon Tietjens tog en selfie under idrottstävlingen Commonwealth Games i Glasgow
så smög den brittiske prinsen in på bilden och gjorde tummen upp.
Expressen 30 juli 2014
[som substantiv används fotobomb och fotobombning. Jämför danska och norska
fotobombe och isländska fótóbomba respektive myndsprengja.]
frisparkssprej
ökad användning: vit sprejfärg som används vid frisparkar i fotboll för att
markera var bollen ska ligga och var försvarsmuren ska stå. 2008.
Den engelska ligafotbollen inför frisparkssprej. Sprejen används för att markera var
bollen ska ligga och muren ska stå – 9,15 meter från bollen – och
uppmärksammades under VM i Brasilien. Den försvinner efter ungefär en minut.
Fotbollskanalen 30 juli 2014
[kallas även domarsprej och VM-sprej. Jämför norska frisparkspray och danska
frisparksspray.]
genusbudgetering
ökad användning: budgetprocess med ett integrerat genusperspektiv på
alla nivåer, bland annat utvärdering av budgetens effekter ur ett
genusperspektiv och konkreta åtgärder för att främja jämställdhet. 2005.
När Stefan Löfven i fredags la fram sin regeringsförklaring profilerade han den nya
regeringen som feministisk. Bland annat ska en handlingsplan för jämställda löner tas
fram och en tredje månad av föräldraledigheten ska reserveras för vardera föräldern.
En viktig del i jämställdhetsarbetet blir att använda sig av så kallad genusbudgetering
i budgetpropositionen.
Fria Tidningen 6 oktober 2014
[från engelskans gender budgeting]
gurlesk
ökad användning: feministisk strömning med inslag av både gullighet och
groteska element. 2013.
Man kan vara queer i uniform och skriva gurlesk. Och så kan man vara hästsvans i
Filippa K och skriva naturbunden prosalyrik. Ungefär lika kreativt som den politiska
retoriken.
Personlig blogg 10 januari 2014
[bildat till engelskans girl, ’flicka’, och burlesque, ’burlesk’]
gäri
ökad användning: tjej. 2011.
De är Sveriges snabbast växande nätverk. Streetgäris har, sedan det första smsmeddelandet
för ett år sedan blivit ett nätverk med över tusen kvinnor.
Norra Sidan 8 mars 2014
icke-binär
person som inte passar in i tvåkönsnormen. 2014.
Ett annat ord för intergender är icke-binär och beskriver en person som inte passar in
i den rådande könsnormen av manligt och kvinnligt. Tvärtemot vad många tror, har
intergender inget med sexualitet att göra, man kan vara homosexuell, heterosexuell,
bisexuell, asexuell eller något annat som stämmer in på ens sexuella identitet.
Upsala Nya Tidning 14 juni 2014
[se tvåkönsnorm]
kippavandring
ökad användning: manifestation där deltagarna bär kalott för att visa
solidaritet med judar och protestera mot antisemitism. 2012.
I går anordnades för första gången en kippavandring i Göteborg. Mellan 1 000 och
1 500 personer beräknas ha slutit upp för att manifestera mot antisemitism och
rasism.
Hallandsposten 22 september 2014
klickfiske
ökad användning: användning av lockande eller avsiktligt vilseledande
rubriklänkar på nätet, som används för att locka till klick. 2013.
Det sociala nätverket Facebook har tillkännagivit förändringar i hur innehåll visas på
användares nyhetsflöden. Syftet är att minska så kallat klickfiske, vilket blivit en
mycket vanlig metod för att sprida innehåll och locka användare att klicka på rubriker.
Klickfiske går till så att en artikel får en rubrik som uppmuntrar läsarna att klicka på
den, men utan att ge information om vad artikeln innehåller. Sådant material får ofta
många klick, vilket gör att de visas mer och oftare i användares nyhetsflöden.
99 Mac 26 augusti 2014
[relaterade ord är klickbete och länkbete, för de länkar som används vid klickfiske]
kringis
ökad användning: anställningsförmån där anställda får hjälp med det ”runt
omkring”, som tar tid från jobbet och fritiden. 2002.
Traditionella fringisar, som tjänstebil, har utvecklats till kringisar, så som städhjälp
eller barnpassning, och tryggisar, som extra pensionsförmåner eller
sjukvårdsförsäkring.
TT 31 mars 2014
krislåda
ökad användning: låda som innehåller saker en person behöver för
överlevnad vid en kris. 2003.
Beredskapschefen i Göteborg vill att alla hushåll utrustas med en krislåda, för att
klara ett längre strömavbrott, vattenavbrott eller liknande. Krislådan föreslås
innehålla t ex ficklampa, stearinljus, tändstickor, kläder, filtar, campingkök och
vattendunkar.
Nerikes Allehanda 19 oktober 2014
kärrtorpa
göra motstånd mot spridning av nazistisk propaganda och mot nazistiskt
våld. 2014.
– Vi tänker fortsätta tills det här försvinner och vi tänker fanimej inte ge oss. Vi som
bor här kan tillsammans se till att det blir en förändring, säger NN.
– Vi kallar det för att ”Kärrtorpa”, säger NN som också är med i nätverket.
Tidningen Årsta Enskede 18 januari 2014
köttnorm
ökad användning: normen att äta kött. 2004.
Nu äter vi nästan 90 kilo kött per person och år, jämfört med lite över 50 kilo i mitten
på 60-talet. Det är inte bra för varken klimatet, hälsan eller djuren och
klimatforskare har slitit sitt hår länge. Ingen påstår att alla ska bli vegetarianer, men
vi måste helt enkelt ändra våra matvanor och bryta dagens köttnorm om vi vill hålla
oss till två graders uppvärmning, vilket är makthavarnas mål just nu.
ETC Stockholm 8 oktober 2014
[används också i relaterade betydelser, som att en komplett måltid måste innehålla
kött]
matnationalism
ökad användning: föreställning om att mat producerad i det egna landet
alltid är bättre än importerad mat, till exempel ur miljö- eller
djurskyddssynpunkt. 1995.
Även opinionsmässigt pressade Centerpartiet och Kristdemokraterna har drivit en
betydligt mer EU-skeptisk linje jämfört med 2009. Plötsligt var grisknorrar viktigare
än globalisering och en lätt kamouflerad matnationalism ser ut att ha räddat
Centerns och Kristdemokraternas mandat under valrörelsens sista dagar.
Hallandsposten 25 maj 2014
mellanförskap
ökad användning: upplevelse av att inte helt tillhöra någon
samhällsgemenskap. 2005.
Vi får följa med genom den Iranfödde Navids liv, där det ”mellanförskap” han
upplevde under uppväxten i Sverige är programmets tydliga tema. Att inte höra
hemma någonstans – varken i sitt nya eller sitt gamla hemland. Resan blir till en
ständig flykt, eller snarare jakt jorden runt efter en identitet med den drivne, kreativt
rastlösa själen.
Borås Tidning 17 juli 2014
mobilzombie
ökad användning: person försjunken i sin mobiltelefon, som därför inte
lägger märke till vad som sker runt omkring. 2007.
Utan att blicka på sin omgivning fullt upptagen av mobilen hittar Anna en plats att
sitta. Ingen annan tar notis om henne, för de har också blivit smittade av
mobilzombieepidemin.
De sitter hypnotiserade med böjda nackar och stadig blick på sina
telefoner.
SVT Opinion 8 februari 2014
[jämför danska mobilzombie]
nerväxt
ökad användning: politiskt mål att få ner den ekonomiska aktiviteten till
en ekologiskt och socialt hållbar nivå. 2004.
Ett socialt och kulturellt rikt liv betyder mer än ting, sedan de grundläggande behoven
är tillgodosedda. Nerväxt i stället för tillväxt vore ett politiskt mål mer i människors
intresse.
Miljömagasinet 5 juni 2014
[bildat som motsats till (ekonomisk) tillväxt. Jämför norska nedvekst och danska
nedvækst]
nettokrati
föreslaget valsystem där varje väljare får en positiv och en negativ röst och
därmed inte bara kan rösta för ett parti, utan även mot ett parti. 2014.
Nettokrati innebär att alla medborgare får två röster. En för och en emot. För att
komma in i riksdagen måste partierna nå fyraprocentspärren i förröster, men också
ett positivt nettoresultat när motrösterna räknats bort.
Dagens Nyheter 15 augusti 2014
normcore
alldaglighet som stilfilosofi. 2014.
Så medan hipstern strävar efter det omaka och annorlunda (typ solglasögon från en
second handbutik i Reykjavik) hyllar normcore mellanmjölk, Fjällräven, Bingolotto
och Gyllene tider.
Vecko-Revyn 28 februari 2014
[lånord från engelskan]
parkera bussen
ökad användning: spela defensivt med nästan hela laget för att försvara det
egna målet. 2008.
Jag ska erkänna direkt: jag ser hellre lag som bjuder upp till superoffensiv, snabba
omställningar och listigt kombinationsspel än de som ”parkerar bussen” och bara
hoppas på det bästa. Men det var på något sätt annorlunda med Costa Rica. Kanske
för att de var just ”underhundar” i turneringen och spelade tappert och offervilligt
efter sina förutsättningar.
Hallands Nyheter 9 juli 2014
[bildat till engelskans park the bus. Används framför allt inom fotboll, men också
inom andra idrotter. Jämför norska och danska parkere bussen och isländska leggja
rútunni]
plastbanta
ökad användning: minska mängden plast i sin omgivning för att undvika
giftiga kemikalier. 2008.
Det finns mycket gifter i all plast. Försök plastbanta hemmet och byt mot trä, bambu
eller rostfritt till exempel. Undvik mjuka plastleksaker, de är allra mest gifter och
kemikalier i. Om du har små barn, som är mycket på golvet, tänk på att dammsuga
och torka golvet ofta. Annars sprids gifterna av plastsaker i dammet.
Västerbottens-Kuriren 11 augusti 2014
pultvätta
rensa ett dokument från personuppgifter. 2014.
Remiss och samrådsredogörelse pultvättad.
Stockholm.se 5 juni 2014
[PUL är en förkortning av personuppgiftslagen]
rasifierad
ökad användning: person som, på grund av sitt utseende, blir tillskriven en
viss rastillhörighet och egenskaper som förknippas med den. 2013.
Hon är redan en viktig ambassadör, om än inofficiell, för alla kvinnliga gräsrötter och
artister inom den svenska hiphopscenen. Detta inte bara i sin roll som kvinnlig
rappare utan också som rasifierad och med erfarenheter som innebär att hon har ett
helt annat utgångsläge i musiken än många andra artister.
Borås Tidning 3 september 2014
[rasifiering beskriver en process, att bli tillskriven någonting, och pekar därför på
att ’ras’ är en social konstruktion]
ryggprotest
ökad användning: manifestation där deltagarna visar sitt missnöje genom
att vända ryggen mot till exempel en talande politiker. 2008.
Kommunens ordförande i ryggprotest. Kommunfullmäktiges ordförande, en pastor
och en fritidspolitiker. Alla vände de ryggen mot SD-ledaren Jimmie Åkessons under
hans tal.
Arbetarbladet den 17 maj 2014
rödgrönrosa
färgbeteckning för politiska samarbeten mellan Socialdemokraterna,
Miljöpartiet, Feministiskt initiativ och ibland Vänsterpartiet. 2014.
Fler lärare, 1 200 nya bo-städer om året, ett härbärge för EU-migranter och lägre
avgifter på kulturskolan. Det vill Lunds nya rödgrönrosa styre genomföra. Men
spårvägen lyfts ut ur samarbetet – där är de fyra partierna inte överens.
Sydsvenskan 29 oktober 2014
sekelsiffror
ökad användning: två siffror som anger födelsesekel före personnumret.
1997.
Sekelsiffra ska anges om försäkringstagaren är över 100 år.
Lansforsakringar.se 12 juni 2014
selfiepinne
stativ i form av en armförlängning som används för att ta självporträtt.
2014.
Du har kanske sett turister med meterlånga pinnar och undrat vad det är. Nu är
selfiepinnen här och ska ta svenskarnas plåtande av sig själva till en ny nivå.
TT 25 augusti 2014
[bildat till selfie. Jämför norska och danska selfiestang.]
sms-anställning
ökad användning: timanställning eller kort vikariat som erbjuds genom
sms från arbetsgivaren. 2012.
SMS-anställningar är ett stort problem, enligt Handels. Det innebär att man får en
jobbförfrågan via SMS och måste kunna vara på plats med mycket kort varsel. Ibland
kan man ha bara 15 sekunder på sig att tacka ja till jobbet, annars går det till någon
annan.
Falköpings Tidning 3 september 2014
spoilervarning
ökad användning: varning som uppmärksammar mottagaren på att
innehåll i exempelvis en bok, en film eller ett tv-program kommer att
avslöjas, på ett sätt som riskerar att förstöra upplevelsen för den som inte
läst eller sett det som avhandlas. 2003.
Spoilervarning! Läs inte längre om du inte vill veta vad som händer i kvällens avsnitt
av ”True blood”. Alexander Skarsgårds vikingkaraktär gör comeback. Och levererar
”True bloods” hetaste sexscen på länge.
Aftonbladet 30 juni 2014
[från engelskans spoiler alert, där spoiler betyder ungefär ’förstörare’]
trafikmaktordning
ökad användning: hierarki som speglar samhällets prioritering av
trafikslag. 2009.
Sådan är trafikmaktordningen. Bilen tronar i topp, sedan kommer kollektivtrafiken,
gångtrafikanterna och sist cyklisterna som får ta smällarna, menar han.
Dagens Nyheter 19 april 2014
tvodd
poddsändning med rörlig bild. 2014.
Tvodden kan ses i hela världen och dessutom i mobilen. Även om det sänds ett nytt
varje vecka kan man förstås lika gärna se något av de tidigare programmen, förlåt
tvoddarna.
Göteborgs-Tidningen 27 april 2014
[teleskopord bildat till tv och podd]
tvåkönsnorm
ökad användning: samhällelig konvention som delar in mänskligheten i
könen man och kvinna. 2011.
Frågan om tvåkönsnormen som säger att det bara finns två kön, man och kvinna, är
en utbredd norm i vårt samhälle. Det är en norm som behöver brytas då det finns
människor som inte identifierar sig med något av de två alternativen.
Kyrkans Tidning 20 februari 2014
usie
självporträtt med kändis eller annan person. 2014.
När modevisningen är klar väntar supertrendiga tonårstjejer utanför för att få en
glimt – eller allra helst en usie (bild tillsammans) med modeprofilen de slaviskt följer.
Dagen 12 augusti 2014
[parallellbildning till selfie. Jämför danska usie.]
virtuell våldtäkt
ökad användning: sexuellt övergrepp där någon på distans tvingar en
person att utföra sexuella handlingar framför en kamera. 2013.
Mannen misstänks inte för fysiska våldtäkter, utan ”virtuella våldtäkter”, där han ska
ha fått flickorna att våldföra sig på sig själva. Både åklagare och polis som utrett
ärendet är eniga om att det behövs ny lagstiftning, och att de ”virtuella våldtäkterna”
ska likställas med våldtäkt.
Mitt i Kista 7 oktober 2014
yoloa
ökad användning: leva livet som om varje ögonblick vore det sista, fånga
dagen. 2012.
Vi orkar inte laga mat ikväll, så vi funderar på om vi ska köpa pizza eller om vi ska
prova ett sushiställe som gör ”sushi på skånska” som ligger här i närheten. Vi har
sagt att vi ska äta där sedan vi började träffas och ja, det är typ snart ett år sedan.
Men då jag inte är ett stort fan av sushi och inte känner för att yoloa blir det nog
ändå pizza.
Personlig blogg 24 augusti 2014
[bildat till engelskans yolo, en akronym för you only live once. Jämför norska och
danska yoloe och isländska yoloa.]
åsiktskorridor
ökad användning: metafor för gränserna för vilka åsikter som är allmänt
accepterade i samhällsdebatten. 2013.
En för trång åsiktskorridor och överkänsliga tentakler för sådant som kan utmana
den korrekta ramen är sällan bra för debatten. Den riskerar inte bara att bli ytlig och
tråkig, den blir ofta meningslös och andefattig. Då är det inte konstigt att föraktet
och ointresset för politiker ökar.
Corren 3 februari 2014
[jämför norska meningskorridor]
Tack
I arbetet med ordlistan har vi hjälp av frivilliga excerpister. Ett stort tack till Rolf
Bååth, Kristina Gareby Hjerpe och Björn Thunström och Språktidningens nyordsgrupp.
Besökare på Språkrådets och Språktidningens webbplatser har också
bidragit genom att skicka in nya ord som de stött på eller själva skapat. Vi tackar
också för dessa bidrag!