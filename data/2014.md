
**attefallshus** liten bygglovsfri byggnad som får användas som bostad. Uppkallat efter förre bostadsministern Stefan Attefall, som en parallell till friggebod,
efter Birgit Friggebo, som också har varit bostadsminister.

**blåbrun** färgbeteckning för politiska samarbeten mellan traditionella högerpartier och främlingsfientliga, högerextrema eller
högerpopulistiska partier.

**cisperson** person som inte är transperson, det vill säga vars könsidentitet och könsuttryck stämmer med normen för det kön som juridiskt registrerades för personen vid födseln.

**digital valuta** valuta som skapas och lagras elektroniskt.

**en** alternativform till det generiska pronomenet man.

**fotobomba** medvetet eller omedvetet hoppa in i bild eller på annat sätt sabotera när någon fotograferar.

**frisparkssprej** vit sprejfärg som används vid frisparkar i fotboll för att markera var bollen ska ligga och var försvarsmuren ska stå. Kallas även domarsprej och VM-sprej. 

**genusbudgetering** budgetprocess med ett integrerat genusperspektiv på alla nivåer, bland annat utvärdering av budgetens effekter ur ett genusperspektiv och konkreta åtgärder för att främja jämställdhet. 

**gurlesk** feministisk strömning med inslag av både gullighet och groteska element. Bildat till engelskans girl, ’flicka’, och burlesque, ’burlesk’

**gäri** tjej

**icke-binär** person som inte passar in i tvåkönsnormen.

**kippavandring** ökad användning: manifestation där deltagarna bär kalott för att visa solidaritet med judar och protestera mot antisemitism.

**klickfiske** användning av lockande eller avsiktligt vilseledande rubriklänkar på nätet, som används för att locka till klick. Relaterade ord är klickbete och länkbete, för de länkar som används vid klickfiske.

**kringis** Anställningsförmån där anställda får hjälp med det ”runt omkring”, som tar tid från jobbet och fritiden.

**krislåda** Låda som innehåller saker en person behöver för
överlevnad vid en kris.

**kärrtorpa** Göra motstånd mot spridning av nazistisk propaganda och mot nazistiskt
våld.

**köttnorm** normen att äta kött. Används också i relaterade betydelser, som att en komplett måltid måste innehålla
kött.

**matnationalism** föreställning om att mat producerad i det egna landet alltid är bättre än importerad mat, till exempel ur miljö- eller djurskyddssynpunkt.

**mellanförskap** upplevelse av att inte helt tillhöra någon
samhällsgemenskap.

**mobilzombie** person försjunken i sin mobiltelefon, som därför inte lägger märke till vad som sker runt omkring.

**nerväxt** politiskt mål att få ner den ekonomiska aktiviteten till en ekologiskt och socialt hållbar nivå. Bildat som motsats till (ekonomisk) tillväxt. 

**nettokrati** föreslaget valsystem där varje väljare får en positiv och en negativ röst och därmed inte bara kan rösta för ett parti, utan även mot ett parti.

**normcore** alldaglighet som stilfilosofi.

**parkera bussen** spela defensivt med nästan hela laget för att försvara det egna målet.

**plastbanta** Minska mängden plast i sin omgivning för att undvika giftiga kemikalier.

**pultvätta** Rensa ett dokument från personuppgifter.

**rasifierad** Person som, på grund av sitt utseende, blir tillskriven en viss rastillhörighet och egenskaper som förknippas med den.

**ryggprotest** manifestation där deltagarna visar sitt missnöje genom att vända ryggen mot till exempel en talande politiker. 

**rödgrönrosa** färgbeteckning för politiska samarbeten mellan Socialdemokraterna, Miljöpartiet, Feministiskt initiativ och ibland Vänsterpartiet.

**sekelsiffror** två siffror som anger födelsesekel före personnumret.

**selfiepinne** stativ i form av en armförlängning som används för att ta självporträtt.

**sms-anställning** timanställning eller kort vikariat som erbjuds genom sms från arbetsgivaren.

**spoilervarning** Varning som uppmärksammar mottagaren på att innehåll i exempelvis en bok, en film eller ett tv-program kommer att avslöjas, på ett sätt som riskerar att förstöra upplevelsen för den som inte
läst eller sett det som avhandlas.

**trafikmaktordning** hierarki som speglar samhällets prioritering av trafikslag. 

**tvodd** poddsändning med rörlig bild. Teleskopord bildat till tv och podd.

**tvåkönsnorm** samhällelig konvention som delar in mänskligheten i könen man och kvinna.

**usie** Självporträtt med kändis eller annan person.

**virtuell våldtäkt** ökad användning: sexuellt övergrepp där någon på distans tvingar en person att utföra sexuella handlingar framför en kamera. 

**yoloa** Leva livet som om varje ögonblick vore det sista, fånga dagen. Bildat till engelskans yolo, en akronym för you only live once. 

**åsiktskorridor** metafor för gränserna för vilka åsikter som är allmänt accepterade i samhällsdebatten. 